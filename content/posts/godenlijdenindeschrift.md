---
title: "Seminarie: God en het lijden in de Schrift. Het boek Job"
date: 2019-12-26T15:05:41+01:00
showDate: true
draft: false
tags: ["theologie","Job", "Bijbel"]
---




Eerste verslag

Het was niet zo fijn om te beseffen dat ik het boek Job nog nooit helemaal doorgenomen had. Het is een bijzonder leeservaring. Ik was verrast – en ook wat gerust gesteld – om te horen dat er een zekere ironie zit in de tekst. Ironie werkt door een spel te spelen met ons logisch denken en de ambiguïteit van woorden. 

Bij de eerste drie hoofdstukken dacht ik aan iets uit Goethes Faust. Het toneelstuk heeft een gelijkaardig opzet als Job: een weddenschap tussen God en de duivel over de morele kracht van een mens. De duivel (Mefistofeles) beschrijft zichzelf in Faust als ‘der Geist der stetts verneint.’ Ik zie namelijk veel negaties staan in Job, en ik heb de indruk dat ze iets betekenen.   

Voor Job en zijn tijdgenoten is de werkelijkheid waar de mens toe behoort, op een vanzelfsprekende manier, een toonbeeld van eenheid en orde. Alles en iedereen heeft een plaats, elk deel past in een groter geheel. Zoals God heerst over de schepping  – de grond, de dieren, de mensen –, zo heerst Job over zijn bezit: dieren, slaven, kinderen. In de mate dat de mens de wil van God doet, wordt hij door God gezegend. God zegent de mens, de mens zegent God – wat is dit zegenen anders dan het functioneren in de orde, het bevestigen van de orde? De werkelijkheid lijkt op het eerste zicht geen geen knopen, geen scheuren te vertonen (existentiële Angst , opvoedingsproblemen, echtelijke problemen, sociale onrust …). 

In hoofdstukken 1 en 2 van Job wordt dit op een indirecte manier ondermijnt, in de eerste plaats door het feit dat God blijkbaar ook ‘zonen’, een hofhouding, heeft. God is één, maar die wordt ‘aangevuld’ door een diversiteit. Er hoeft er maar eentje af te wijken, en er zit een knoop in het zijn: Satan wijst erop dat het volledig positieve karakter van het geheel van God en schepping gebaseerd is op een transactie: ‘Hij vreest God niet voor niets! (1,9). In de Willibrord staat er: ‘Hij zegent God niet voor niets.’ Dit is de klassieke Tun-Ergehen-Zusammenhang (Leren Lezen in het Oude Testament, onder meer hoofdstuk 7). Men ruilt waarde voor waarde, zoals in de markt, zo plaagt Satan God. De tekst speelt in hoofdstukken 1 en 2 met het feit dat de ‘Zusammenhang’ van de werkelijkheid toch niet zo zuiver is, door de lezer af en toe op het verkeerde been te zetten met de ambiguïteit in het woord ‘zegenen’: de ene keer betekent het zegenen, op andere plaatsen het tegenovergestelde.  
	In een wereldbeeld vervuld door eenheid en orde zijn er geen oorzaken, alleen redenen. Niks doet zich voor zonder reden. In een monotheïsme is het niet moeilijk om de reden te vinden waarom iets gebeurt, – er is er maar één die van tel is. In de laatste analyse is er derhalve geen ruimte voor ambiguïteit. Maar waarom zou je de dingen tot op het bot gaan analyseren? Wie heeft daar tijd voor? Wie is daarvoor gemotiveerd? Wanneer God Job ‘zonder enige aanleiding’ ruïneert (2, 3; Vogel vertaalt: ‘om hem om niets te ruïneren’), dan wordt Job voor het eerst geconfronteerd met gebeurtenissen, waar geen morele wetten, maar enkel causale wetten achter zitten. Het komt over op de mens alsof God zich heeft terug getrokken uit de schepping. De verandering in de aard van de schepping heeft een effect op het bewustzijn van de mens die in die schepping leeft: bij een causale werkelijkheid, hoort een logisch bewustzijn. 
	Na de opmerking van zijn vrouw en de aankomst van zijn vrienden gaat Job in hoofdstuk 3 door het lint. Job reageert op wat hem overkomt door de ambiguïteit in de notie ‘zegenen’ op te heffen: de zegening verliest haar ‘magisch’ karakter, doordat de transactie die erin zat komt bloot te liggen. Wanneer Job gaat vloeken, dan is het dat en niets anders. Denken is privaat, spreken is sociaal. Door te spreken oefen je invloed uit op anderen. We weten niet wat Job denkt. Hij zegt: ik was beter niet geboren. Misschien negeert hij God, maar in wat hij zegt negeert hij enkel de schepping: Gods handelen. Misschien, indien de vrienden er niet geweest waren, had hij niet gesproken. Maar bij vrienden kan je vrij spreken. En God heeft hem ook alle tijd gegeven om veel na te denken, want hij is geïsoleerd van zijn gemeenschap.1 
	Vanaf hoofdstuk 3 lijkt de teneur van de tekst loodzwaar. Ik vraag mij dan ook af of we nog op een humoristische wending zullen kunnen rekenen. 

Tweede verslag 

Bij onvrijwillige doodslag is wraak door de benadeelde in veel gevallen een haast onvermijdelijk gevolg. De Joodse wet probeerde tegelijk begrip op te brengen voor zowel de mate waarin de dader onschuldig is, als de behoefte bij de verwanten van het slachtoffer om de dader te laten boeten voor wat hij gedaan heeft. Er werden blijkbaar om die reden zones ingericht of erkend die een ‘overgangssituatie’ toelaten. De Bijbel spreekt over ‘vrijsteden’: 

‘De gemeenschap moet hem die de dood heeft veroorzaakt, uit de hand van de bloedwreker redden en hem weer naar de vrije stad brengen waarheen hij de wijk had genomen. Hij moet daar blijven tot de dood van de hogepriester die met heilige olie gezalfd is’ (Num 35, 25). 

Een plaats kan maar als overgangssituatie functioneren wanneer daar noch het een noch het ander geldt: je hebt de normen van de samenleving overtreden, je verdient straf, dat volgt, maar we gaan je toch niet straffen, we plaatsen je daad ‘tussen haakjes’. We plaatsen je daarom in de marge: je hoort er niet meer bij, maar dat is een fase, en je bent ook niet buiten gesloten.  
	Ik zie een verband tussen deze notie van vrijstad en de situatie waarin Job zich bevindt. 
	De situatie van Job en zijn vrienden is niet regulier. Het gros van het verhaal doet zich voor in de marges van de samenleving. Maar het is ook niet helemaal buiten de samenleving. In een dergelijke ‘vrijplaats’ kunnen dingen gebeuren waar men anders geen tijd voor heeft; dingen die niet in het plaatje passen, maar die ook niet meteen subversief bedoeld zijn.
	Tijdens het plenum leerde ik iets belangrijk daaromtrent: dat je Job als een sprookje kunt lezen. ‘Er was eens een man ...’ Natuurlijk gaat het om de Joodse samenleving van die tijd, want het is geschreven binnen de Joodse samenleving van die tijd. Maar dat is het hem net: vanuit de samenleving van die tijd stelt men zich vragen, reflecteert men over zichzelf, over de eigen samenleving. Men kiest ervoor in het algemeen te spreken – ‘Er was eens een man ..’ –  om wat kritische afstand te creëren tussen zichzelf en de samenleving waarin men zich bevindt. Ook hier weer een vrijplaats. Een sprookje doet zich niet ‘nergens’ voor maar ‘snegren’.2  
	Het is verwant aan de allegorieën van Plato of de gedachte-experimenten van analytische filosofen – hulpmiddelen die in de plaats komen van redeneringen waar de filosofen zelf niet meer aan uit geraken, en die een langer leven beschoren zijn dan de oorspronkelijke redeneringen. Want ook hier heb je iets wat functioneert als een vrijplaats, dit keer voor het denken: ideeën uitproberen die niet in het plaatje passen, die ongewoon zijn, waardoor ze al vlug als chaotisch en subversief kunnen ervaren worden. Maar dat wil de auteur net vermijden. Hij wil geen chaos, maar hij zit wel met iets.
	Wat is het dan waar men zo mee zit, dat men een verhaal als dat van Job moet vertellen?
	Neigingen tot atheïsme bestaan al langer dan vandaag. Wat verschilt is de manier waarop men er mee omgaat. Je kan ze onderdrukken en laten woekeren. Of je kan ze erkennen en ruimte bieden. Het boek Job is een vrijplaats waar de gelovige zich even kan laten gaan: waar hij zijn twijfels over God, de vrije loop kan laten. Dat gebeurt nog steeds binnen grenzen, maar minder strikte dan degene die in het dagdagelijkse leven gelden (de Joodse Wet lijkt mij redelijk streng voor zover ik het OT heb kunnen lezen). Een samenleving heeft altijd een orde, en die kan verstikkend worden, zichzelf gaan ondermijnen, indien ze niet ook op gezette tijden wat ‘carnaval’ toelaat. 
	 Het boek Job komt bloedernstig over. Waardoor je het, ondanks haar literaire kwaliteiten, nog minder aantrekkelijk kunt vinden dan saaie stukken over wetten en regels, of opsommingen van historische gebeurtenissen en stambomen in het OT. Maar zoals met zoveel teksten uit de traditie (Shakespeare bijvoorbeeld), leer je gaandeweg dat er satire in zit. Het boek Job is niet alleen een vrijplaats, een sprookje en een allegorie/gedachte-experiment, maar het is ook ironisch, wat helemaal in het rijtje past. 
Derde verslag

De ‘modernistische’ passage blijft mij bezig houden. Haar interpretatie is belangrijk voor het katholicisme vandaag; voor de manier waarop we achter onze paus staan. 
	In de Willibrord van 1975 lezen we: ‘Welnu, wij moeten keuren wat recht is, samen uitmaken wat goed is’ (Job, 34,4). De vertaling die we hier gebruiken luidt: 

‘Laten wij voor onszelf kiezen wat recht is, 
laten wij onder elkaar erkennen wat goed is.’

Job en zijn vrienden zitten aan de rand van de stad. Ze oefenen, gedurende de tijd van het verhaal, hun beroep niet uit; ze dragen, gedurende die tijd, hun verantwoordelijkheid niet als hoofd van hun respectievelijke gezinnen. Ze bevinden zich in een uitzonderingssituatie, samen met hun vriend ‘op de ashoop’ – en ze praten. Elihu spoort Job aan:

‘Als u kunt, antwoord mij!
Stel uw geval voor aan mij! Neem stelling’ (32, 5).

Het begint mij te dagen waarom het woord zo belangrijk is in het boek Job. Elihu neemt het feit dat ze met elkaar aan het argumenteren zijn als uitgangspunt. Het belangrijkste is niet langer om Job te overtuigen dat hij het fout voor heeft; nee, het argumenteren zelf telt. Dat is de wending die het verhaal neemt wanneer Elihu het woord neemt. Zolang we praten met elkaar, zolang het woord-wederwoord aan de gang is, zijn we met elkaar bezig. Elihu probeert Job aan de praat te houden, want zolang dat lukt blijft Job ook deel uitmaken van de gemeenschap. En dat is toch wat ze beogen: Job terug binnen halen. Maar er verandert ook iets aan die gemeenschap door het bestaan van de gemeenschap te verbinden met het gedeelde woord, het woord tussen gelijken. (Het zwijgen van Job tussen 33 en 34 is ook weer een reactie, een antwoord: je kan boekdelen spreken door op het juiste moment te zwijgen). 
	Wat is er veranderd tussen 1-3 en 32-33? De beginsituatie was de volgende. Het staat vast wat goed en kwaad is, en het zijn de priesters die ons dat vertellen, we gaan onder het woord gaan staan en gehoorzamen God. Dat is normaal, zo hoort het. Maar Job gaat de discussie met God aan, niet via de priesters, maar rechtstreeks. Hij richt zich tot God. En zijn vrienden richten zich tot hem. En deze vriend probeert Job te overtuigen op te houden met God uit te dagen, door hem te verzekeren dat ze de wil van God onder elkaar zullen uitzoeken. Het begint hier zowaar op een klassieke Griekse polis te lijken. En dat wil iets zeggen. 
	Ik vermeld terzijde dat het een misverstand is om te denken dat de logos die we geërfd hebben van de Grieken, in de eerste plaats, een grondslag was van de zo ontluisterende wetenschap. De logos was, in de eerste plaats, gemeenschapsdragende beraadslaging. 	
	‘Maar voor de gelovige Jood is het klaar en duidelijk wat er moet gebeuren, het staat genoteerd in de andere boeken van de Bijbel,’ zo hoor ik iemand tegenwerpen. Volledig mee eens, maar: het boek Job gaat niet over een Jood, het gaat over ‘een man in een land.’ Het boek Job is een sprookje, een gedachteoefening van Joden. 
	Waarom vind ik dit zo belangrijk voor onze katholieke praxis in het licht van Vaticanum II en bijvoorbeeld paus Franciscus’ Amoris Laetitia? Zoals de vorige paus (Benedictus) onlangs nog schreef: de klassieke moraaltheologie is in elkaar gestort, omdat men zich nu niet langer baseert op het onveranderlijke natuurrecht (waar goed en kwaad en onze kennis van goed en kwaad mooi samenvallen, en als zodanig kunnen verkondigd worden), maar rechtstreeks op de Bijbel. En die Bijbel zien we, sinds paus Pius XII, als door God geïnspireerd mensenwerk. We zij niet langer bang voor de soms pijnlijke problemen, waar historisch gesitueerd zijn ons mee confronteert (niet in het minst omdat God het ons heeft voorgedaan!). Binnen bepaalde grenzen (we kunnen daar niet voor altijd op de ashoop blijven zitten), vinden we de discussie belangrijker dan de eenduidige conclusie, want ze maakt deel uit van de gemeenschapsvorming.  
Vierde verslag

Ik weet nu eindelijk hoe je Job kunt lezen: als een modernistisch literair werk. Dit ontsluit de tekst voor mij. Ik bedoel het concreet: de tekst naast Une saison en enfer, The Waste Land of de heteronieme poëzie van Pessoa leggen. Zo niet dan kan ik er weinig van maken. Het ‘je est un autre’ doet zich te frequent voor (en op cruciale momenten), en het geheel heeft veel weg van ‘I have shored these fragments against my ruins’ (het verlies aan coherentie binnen het geheel is wat coherentie verleent aan het geheel). 
	Maar komt die moderniteit niet wat vroeg? Het boek Job is ten laatste in de vijfde eeuw voor Christus geschreven. Moderniteit treedt niet in alle kunstvormen en niet in alle culturen tegelijkertijd op. In Vlaanderen zet het zich veel later door dan in Frankrijk of Duitsland (pas met Hugo Claus en zijn Oostakkers Gedichten, zijn Lied van de Hamster); in de popmuziek veel later dan in de poëzie (het is ook een en al ‘je est un autre’ wat de klok slaat in Blood on the Tracks van Bob Dylan, zeggen fans van het genre mij). Maar decalages in de tijd tussen culturen of kunstvormen in de periode 19e-20ste eeuw, zijn niet te vergelijken met de afstand die deze groep momenten van moderniteit scheiden in de tijd van ten laatste de vijfde eeuw voor Christus. Tenzij je rekening houdt met wat er gaande was in de stadstaten van Griekenland. Misschien moeten we toch gaan geloven dat er zoiets was als een ‘Achsenzeit,’ zoals Karl Jaspers speculeerde? Daarop ingaan hier zou te ver leiden.3 
	Wat mij hier vooral interesseert is dat er een andere manier bestaat om met moderniteit om te gaan, dan degene die mij wordt aangereikt door de moderne dichters. De Kerk heeft de onttovering van de wereld door de wetenschappen met beide handen omhelsd, heeft daarmee de ontreddering die de dichters rond 1900 tot uitdrukking brachten, ten dienste gesteld van het geloof. De Bijbel is geïnspireerd door God, maar is niet rechtstreeks het woord van God. De Bijbel is goddelijk geïnspireerd mensenwerk. De analogie met belangrijke – op het moment van hun verschijnen: schokkende – moderne literaire werken, kan ik gebruiken om een onderscheid te maken tussen het aardse en het bovenaardse: wat Job specifiek maakt is dat het zich ‘in de laatste analyse’ moet kunnen lenen tot een lectio divina – voorbij alle analyse.
	Misschien is die gewaagde houding van de Kerk – de moderniteit ‘omarmen’ – al impliciet veel langer aanwezig. Men heeft er bij de redactie van de Bijbel (indien ik gelijk heb) ten slotte voor gekozen, een modernistisch werk te weerhouden. Fenomenen die leiden tot een modern literair werk zoals The Waste Land, doen zich al langer voor dan vandaag: hoe zwaarder het thema, hoe meer humor je nodig hebt, en naargelang het denken intenser wordt, komt de taal onder druk te staan, begint de logica te wankelen. 
	Een deel van de de filosofie van de twintigste heeft op deze inzichten behoorlijk wat academische carrières gebouwd. Maar we kennen het vooral van nog veel vroeger: de mystieke traditie. Ik volg Matthias wanneer hij, bij zijn inleiding op de discussie in het plenum, in de mystiek terecht kwam. Maar ook dit zou hier te ver leiden. 
	De auteur van het boek Job heeft de tekst enigszins in de stellingen laten staan. Hij heeft hem niet perfect willen afwerken, niet willen stroomlijnen. De manier waarop de Kerk in de twintigste eeuw moderniteit integreert, leidt bij mij tot de volgende vraag. Indien God niet rechtstreeks spreekt, maar via een verbond, volgt daar dan niet uit dat alles wat er staat, op een onrechtstreekse manier, het woord van God is? Elke spreker en ook de verteller zijn in dezelfde mate God die spreekt, en niet enkel de momenten waar staat: ‘God zei: ...’. En gezien de ironie die in de tekst steekt – het sprookjesachtige begin, het lapidaire einde, de heel menselijke conversatie tussen God en Satan – zouden we zelfs kunnen speculeren of God niet vooral spreekt, wanneer hij schijnbaar niet aan het woord is: in de compositie van het werk als geheel, in de incoherenties en breuklijnen die je er normaal gezien zou willen uithalen. 
	Ik wil het hier voorlopig bij houden. Bijkomende argumenten om hier van moderniteit te spreken (ik zie een begin een naturalistische causaliteit in de natuurbeschrijvingen) zou ik willen reserveren voor een aanvullende tekst.
Vijfde verslag

Voorafgaande aan hoofdstuk 9, heeft Bildad, een van de vrienden van Job, het gesprek op een juridisch niveau gebracht: God is een rechtvaardige rechter (cfr. commentaar van Vogel in de bundel). Dat is een van de dominante thema’s in de hoofdstukken 9 en 10. Ik zou hier graag verder over nadenken, maar daarvoor moet ik eerst een kader bepalen waarbinnen ik wil denken. Ik ga in dit verslag geen indeling maken van de tekst die we moesten lezen in tekstgedeelten, maar eerder tonen hoe de worsteling met een geloofswereldbeeld in de tekst moet begrepen worden als de confrontatie van twee verschillende geloofswereldbeelden. Dit ten einde een instrument in handen te hebben, om de vele kantelingen en stroomversnellingen, juist in te schatten. 
	In mijn derde verslag verwees ik naar het verschil dat de vorige paus, Benedictus, recentelijk maakte tussen het wereldbeeld van het katholicisme voor Vaticanum II en het wereldbeeld van het katholicisme na Vaticanum II. In het katholicisme van voor Vaticanum II ligt de nadruk op een hiërarchische orde: mensen, dieren, planten, bergen, zeeën, de maan en de sterren, maar ook de engelen en God zelf, hebben een plaats in de orde, op basis van hun onveranderlijke essentie. De Bijbel is vanzelfsprekend belangrijk, maar tegelijk ondergeschikt aan dit ‘natuurrecht.’ De huidige en eigenlijk ook oorspronkelijke vorm van katholicisme, geeft vooral aandacht aan het historisch verloop, waarin God niet in de eerste plaats boven op zijn troon zit, maar mee lijdt met zijn volk, en ten slotte mens wordt – zonder op te houden God te zijn. Hoe zit het met wet en orde in zo’n visie? Je hoort wel meer historici zeggen dat de enige wetmatigheid in hun domein is: de ene gebeurtenis volgt op de andere. Anders gezegd: er zijn er geen. Dit staat dwars op het eerste wereldbeeld. In de eerste vorm heb je immanent en transcendent mooi gescheiden, complementair en hiërarchisch: de materiële dingen gehoorzamen transcendente wetten. Men durft de goede boodschap niet consequent door te denken. In het huidige katholicisme doet men dat wel. De aandacht gaat naar de overlapping van immanent en transcendent – een schandaal, een absurditeit.4 Zelfs indien er een perfect hiërarchische orde is in het zijn, door het assumeren van contingentie, kan men zaken zoals bijvoorbeeld een Tun-Ergehen-Zusammenhang, nooit op een consistente manier volhouden.5 
	Hierbij moeten we een belangrijke vaststelling maken: een wet binnen een onveranderlijke orde, is anders dan een wet in een historisch gebeuren. Binnen het eerste kader is een wet vanzelfsprekend (of zo lijkt het toch); binnen het tweede kader is een wet problematisch. Het eerste wereldbeeld is statisch. Er is geen geschiedenis. Alle verandering is in zekere zin schijn. Verandering betekent dat iets wat nog niet zijn rol vervult, ten slotte toch in een toestand geraakt, waarin het wel die rol kan vervullen. Van de sterren tot het water, van het firmament tot de aarde waar we op lopen, het heeft een functie; verandering doet zich enkel voor in de mate dat iets zijn functie nog niet vervult: een kind groeit op tot man of vrouw, een eikel wordt een boom, iemand met aanleg voor wiskunde wordt ingenieur ...  Verandering doet zich voor binnen een morele orde die reeds vastligt en die deze orde ongewijzigd laat. 
	Indien de inhoud van de Bijbel vooral historisch is, en ‘in-de-geschiedenis-staan’ essentieel voor het judeo-christelijke geloof, is het boek Job dan niet atypisch? Waarom zit het in de Bijbel? Misschien omdat het niet zo onhistorisch is als we denken. Laten we niet vergeten dat het om een sprookje gaat. De auteur van het boek Job wil een verhaal vertellen. De auteurs van Genesis, Exodus en de meeste andere boeken van de Bijbel, willen vertellen wat er echt gebeurd is. Het maakt niet uit of ze dat, volgens onze wetenschappelijke criteria van vandaag, nu werkelijk gedaan hebben; het gaat er om wat hun intentie was. Zowel in een verhaal (het boek Job) als in de ‘geschiedschrijving’ (Exodus bijvoorbeeld, maar ook de Evangeliën) komt het verloop van de gebeurtenissen op de eerste plaats. De orde en de wet spelen een rol, binnen een context waarin mensen veranderen in veranderende omstandigheden.6    
	Het verhaal dat verteld wordt in het boek Job dient om enkele fundamentele vragen te stellen over de eerste, de meest typische vorm van monotheïstisch geloof: hoe verhouden wetten zich tot de dingen? Hoe gehoorzamen de dingen – mensen, dieren, planten, bergen, zeeën, de maan en de sterren, maar ook God – aan de wet? 
	Het is belangrijk om op te merken dat doorheen de tekst een onderscheid gemaakt wordt tussen kracht en recht. Bijvoorbeeld wanneer Job vaststelt dat God ze in overtreffende trap bezit:

‘Als het om kracht gaat, hij is de sterkste
als het om recht gaat, wie zal hem dagvaarden?’(9, 19). 

Mijn verslag draait helemaal rond deze zin, hier moeten we bij stilstaan. Wat is het verschil tussen kracht en recht? 
	We beantwoorden de vraag wat kracht is door eerst een andere vraag te beantwoorden. Waarom toch al die beschrijvingen van natuurlijke processen: in de hemelen, in de lucht, op aarde, in de zee? Het kantelt later richting de mythologie, met het ‘nijlpaard’ en de ‘krokodil,’ maar ook daar domineert de ‘National Geographic’, zoals onze begeleider het formuleerde.7 Tegenover de discussie over de goddelijke juridische orde staat de natuur die zich een weg zoekt, die zich niet zoveel lijkt aan te trekken van het morele aspect van de goddelijke wetmatigheid. ‘Nature, uh, finds a way,’ is het fameuze zinnetje uit Jurrasic Park. Het leven is een stroom, het dringt aan en kronkelt. Het boek Job wemelt van de verwijzingen naar het amoreel streven van de natuur om zichzelf voort te zetten. En als we iets leren uit de geschiedenis die verteld wordt in de andere boeken van het OT, dan is het wel dat de handelingen van mensen en groepen van mensen, net zo kronkelig kunnen zijn als die van de natuur. Daarenboven wordt het Verbond gedacht in termen van trouw en ontrouw, aantrekken en afstoten, zoals die zich ook voordoet in een liefdesrelatie tussen man en vrouw. Het lijkt bij momenten wel of Job aan het klagen is over promiscuïteit, terwijl hij kuis is geweest. Contingentie gooit roet in het eten. 
	Dat er orde is, is geen originele vondst van het monotheïsme. Maar  die orde werd, voor de opkomst van het monotheïsme, gedacht in termen van goddelijke krachten: polytheïsme en animisme. Naargelang God één werd, onttrok hij zich ook aan de natuur, en zo kreeg je een mooie tweedeling en scheiding van transcendentie (het ene goddelijke) en de immanentie (diversiteit en verandering). Maar indien het fundament van alle orde en samenhang nu niet langer divers is, en zich dus buiten de dingen die het regeert heeft gesteld, dan is datgene wat geregeerd wordt – de natuur, de immanentie – volledig contingent. Dat laatste is niet helemaal correct: de natuur is alleen maar contingent, indien men haar los denkt van het goddelijke. Maar door het monotheïsme is het mogelijk geworden om de twee apart te denken. Dat was niet de bedoeling van het monotheïsme. Haar bedoeling was om in de verf te zetten dat God de wereld regeert. De orde die men in de wereld ziet is causaal in de mate dat ze ook uitdrukking geeft aan haar oorsprong: God. Dat is hetzelfde als zeggen dat de orde in de wereld causaal is in de mate dat ze ook moreel is. Causaliteit is in een religieuze visie tegelijk materieel (causaliteit in een moderne zin) en moreel. Het is niet meteen mogelijk om het materiële en het morele van elkaar te scheiden. Zo is ook de Tun-Ergehen-Zusammenhang mogelijk. Maar de mogelijkheid om ze te scheiden is er intussen wel door de strenge scheiding tussen de ene God en de diverse natuur. Dat zie je aan het soort vragen die je kan nu kan stellen.  
	In een wereldbeeld voorafgaand aan het monotheïsme is de diversiteit die je aantreft in de natuur expliciet aanwezig. Maar wat doe je met die diversiteit aan krachten en tendensen binnen het monotheïsme? Er zijn immense krachten werkzaam in de natuur, maar de macht van God staat daar nog boven (9, 5-10, maar bijvoorbeeld ook 40, 25-31). Zoek je overal de wil van de ene God achter nu je er niet langer de willen van verschillende goden en andere wezens kunt achter zoeken?  
	 De mogelijkheid is er nu dat een Job zich de vraag kan stellen of God zich moet houden aan de morele wetten die hij zelf in voege gebracht heeft. Of staat hij er, met zijn immense macht, boven? Kan God zich amoreel opstellen? Geldt een wet omwille van zichzelf of enkel omwille van de wil die er achter steekt? Want indien het eerste het geval is, dan kan Job God aanklagen, in het tweede geval niet, want God kan zich boven de wet, die hij zelf gecreëerd heeft, zetten (9, 32-35). Maar indien God nog boven de natuur staat, en hij tegelijk onrechtvaardig kan zijn (zich niet aan zijn eigen wet houden), dan begint het bij de mens die dit meemaakt (hier verzinnebeeld door Job) te dagen dat er een scheiding van het morele en het fysische mogelijk is in de werking van causaliteit. Een bewustzijnsvorm wordt mogelijk, die de typische moderne onderscheiden maakt, tussen primaire en secundaire eigenschappen (Descartes), ‘is’ en ‘ought’ (Hume), oorzaken en redenen.  
	Job wil wel zelf omgaan met zijn problemen, maar net het feit dat hij in de miserie zit, zet daar een rem op: hij voelt zich schuldig. Omdat hem leed overkomt, denkt hij dat hij iets verkeerd gedaan heeft: hij heeft niet volgens de wet gehandeld. Daardoor is hij lager gevallen in de orde der dingen. Vandaar zijn nihilisme: uit mijn lijden volgt dat ik schuldig ben, ondanks het feit dat ik zo mijn best gedaan heb, dus waarom zou ik nog mijn best doen? Wat heeft het voor zin? 

‘Als ik toch schuldig moet heten, 
waarom mij afbeulen voor niets?’ (9, 29). 

Was ik maar niet geboren, is een klacht die voortdurend terugkomt: ‘Was ik maar gestorven voor één oog mij zag’ (10, 18). Job verwerpt niet zozeer God, maar wat God doet, wat God gedaan heeft. Job denkt vanuit zijn nihilisme. Het is geen godslastering: hij ontkent het bestaan van God niet. Maar hij denkt na over de orde, het natuurrecht, door de natuurkracht daar tegenover te stellen: ‘Als het om kracht gaat, hij is de sterkste/ als het om recht gaat, wie zal hem dagvaarden?’(9, 19). Job vermoedt dat niet zozeer hij, maar God niet volgens de orde gehandeld heeft. 
	Het raamverhaal bevestigt dit vermoeden. Het raamverhaal – proloog en epiloog – is helemaal anders dan het middenstuk. We weten dat de twee zijn samengevoegd. Misschien is dat de geniale artistieke vondst geweest: indien we de klachten over het eerste wereldbeeld plaatsen binnen de context van een verhaal – veranderlijke mensen in veranderlijke contexten (de kantelingen en stroomversnellingen die plaats vinden in het middenstuk van de tekst hebben veel weg van de zaken die beschreven worden, er is hier een overeenkomst van vorm en inhoud) –, dan werpen we een ander licht op deze problematiek. Voor Job, die helemaal in de ban is van orde en recht en zijn plaats daarin, is een ‘vrolijk gezicht zetten’ (9, 27) niet mogelijk, noch wanneer hij alles heeft, noch wanneer hij in de miserie zit. Samen met de auteurs van het boek Job (en dus eigenlijk ook – onrechtstreeks – met God) kunnen we dat met het raamverhaal net wel, met de bedoeling iets te leren over een gevaar dat schuilt in de beperkingen van het eerste wereldbeeld. 

